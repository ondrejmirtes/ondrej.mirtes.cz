---
title: Školení Profesionální grafika nejen pro web
date: 2012-06-22 17:42:00
guid: 9bf31c7ff062936a96d3c8bd1f8f2ff3
---

Mé jediné profesionální setkání s tvorbou grafiky se odehrálo v Draw Something. Ale i přesto jsem jsem se přihlásil na [školení Antonína Pospíšila](http://akademie.medio.cz/grafika) pod hlavičkou Medio Akademie, v rámci které také [školím](http://akademie.medio.cz/vyvoj-webovych-aplikaci). Rád si rozšiřuju obzory a nechávám se překvapit, kam mě profesionální dráha díky tomu zavede.

Jak se Tonda s rolí lektora vypořádal?

Během celého dne zabrousil snad do každého tématu, které se tvorby webové grafiky na zakázku týká. Od komunikace s klientem a ujasnění zadání (jak zajistit oboustrannou spokojenost), přes psychologii barev, přístupnost, UX, technická specifika tvorby webů jako optimalizace exportovaných obrázků a výběr vhodného formátu pro konkrétní situace, až po praktické tipy pro efektivní práci ve Photoshopu a spolupráci s kodérem. Tonda také zmínil responsive webdesign a podotknul, že pokud dnes stačí připravovat design v jediném (desktopovém) layoutu, tak v blízké budoucnosti to kvůli rostoucímu podílu mobilních zařízení už rozhodně stačit nebude.

Celé školení bylo proloženo odkazy na spoustu dalších webových a knižních materiálů ke studiu. Ten, kdo se neustále nevzdělává a nesnaží se zlepšit, není pro svého klienta dobrou volbou. A to platí v každém oboru.

Tonda je velice pohotový lektor a kromě připravených odkazů dokázal každý zodpovězený dotaz podložit vyhledáním relevantního článku či nástroje. Část školení věnoval i tématu webových fontů.

kolení mi pomohlo ujasnit si, že grafický design není nahodilý, ale dost exaktní proces. Pro jedno konkrétní zadání rozhodně neexistuje nekonečně mnoho řešení, ale spíše několik, drobnostmi se lišících variant. Mohu ho doporučit každému začínajícímu grafikovi, ale i lidem, kteří přestupují z podobného, ale i tak vzdáleného oboru. Na tomto termínu většina lidí pocházela z DTP.

Bohužel nedisponuju ani špetkou umělecké kreativity, ale včerejšek mě navnadil konečně se začíst do knihy [Design for Hackers](http://designforhackers.com/), kterou jsem si už před časem pořídil.
