---
layout: post
title: Nový web
date: 2012-06-17 09:06:00
guid: 8f14e45fceea167a5a36dedd4bea2543
---

Design webu si za svůj životní cyklus projde u svých majitelů těmito fázemi:

1. Nadšení
2. Vystřízlivění
3. Nenávist

Já se u svého (dnes již starého) webu dostal do fáze 3 ve chvíli, kdy jsem se na Webexpu 2009 od [Honzy Korbela dozvěděl](http://jankorbel.cz/webexpo09/), že ohraničené boxíky jsou out. Tedy už hodně dávno. Dorazilo mě, když jsem se začal zajímat o použitelnost (to brzo!) a minimalismus a zjistil, že většina featur, které jsem na něj dal, je vlastně úplně zbytečná. [Vyhodil jsem je všechny.](http://www.bugemos.com/?q=node/276)

Pro představu, co můj starý web všechno uměl:

- Stahovat a v pravém sloupci zobrazovat nejnovější nascrobblované písničky na last.fm (!!!)
- Stahovat a zobrazovat mé nejnovější tweety
- Kontaktní formulář
- Anketu, kterou jsem neobměnil ani jednou a ve které měla první možnost nejvíc hlasů jen proto, že se odesílaly GETem a hlasoval tak pro ni každý bot, který na stránky přišel
- Kategorie článků, přičemž pro téměř každý nově vydaný článek jsem musel zakládat novou
- Rozdělení článku na perex a text, takže uživatel ho musel na seznamu článků rozkliknout; stejně tak v RSS
- Komentáře

Při návrhu nového webu jsem se inspiroval mými oblíbenými blogy (najdete je v [O mně](/o-mne) v sekci Odebírám). Všechny dodržují formát dvou typů příspěvků - externí odkazy a plnohodnotné články. Konzumace tohoto formátu mě baví a říkám si, že by pro mě mohl být dlouhodobě udržitelný. Chci si tu z toho udělat takový vlastní Twitlonger.

Komentáře jsem zrušil, protože mě štvaly. Pokud už v nich vznikl zárodek zajímavé diskuse, tak velmi brzy vyhnila, protože kdo si taky vzpomene obcházet všechny weby, kde v poslední době něco okomentoval...

Reakce se vždy dají napsat na Twitter a pokud někdo odpoví formou článku, rád na něj odkážu.

Jsem zvědavý, kdy se do fáze 3 přehoupne [Ondřej Hrabal](http://www.ondrej-hrabal.eu/) a jestli se mu nový design zalíbí tak, jako ten [starý](/images/old.png). Budu jedině rád!
