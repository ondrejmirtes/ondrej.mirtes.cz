---
title: WebExpo 2012
date: 2012-09-24 13:30:00
guid: 72b32a1f754ba1c09b3695e0cb6cde7f
---

WebExpo je pro mě událost roku a taky se na něj podle toho vždy těším. Loňský ročník zaznamenal změnu prostor, přesunul se ze suchdolské ČZU na žižkovskou VE a byl to rozhodně krok kupředu. Myslel jsem tedy, že letos konference vychytá další mouchy a přispěje tak návštěvníkům ještě k lepšímu zážitku.

Nestalo se tak.

Ač v lepších prostorách, tak kvalitou organizace se WebExpo posunulo o pár let nazpět. Studený oběd, narvané sály, boj o občerstvení při coffee breaku a tradičně průserový raut, na kterém došlo i nealko. Při ceně vstupenky, která mě stála dva tisíce, tyto věci za tak zásadní nepovažuju, ale lidé, kteří zaplatili šest tisíc, už budou mít jiný názor.

Ale určitě je i co chválit. Nabídka čtvrtečních workshopů byla špičková a chtěl jsem být tak na třech najednou. Nakonec padla volba na [Honzu Řezáče](http://webexpo.cz/praha2012/workshop/osobni-branding/), který byl výborný a během pár hodin nás zasvětil do osobního brandingu a to s velkým přesahem až téměř ke smyslu života.

Skvěle jsem si užil i všechny příležitosti k networkingu - hodinový čtvrteční workshop s [Jeanne Trojan](http://webexpo.cz/praha2012/workshop/networking-for-geeks/), warm-up party a sobotní after party. Poznal jsem spoustu známých i nových lidí a bylo to super.

Kvalita a přínos přednášek kolísaly. Jít na [Johna Vanharu](http://webexpo.cz/praha2012/prednaska/shipitocom-podnikani-v-usa/), [Davida Grudla](http://webexpo.cz/praha2012/prednaska/zavislosti-injekce-a-vubec/) a [Jirku Knesla](http://www.knesl.com/articles/view/webexpo-2012-souboj-frameworku) je vždy sázka na jistotu. Potěšila mě i vtipy nabitá [přednáška o node.js](http://webexpo.cz/praha2012/prednaska/nodejs-zapisky-z-fronty/) s Lukášem Linhartem a povídání o [redesignu Annonce](http://webexpo.cz/praha2012/prednaska/redesign-annonce/) od těpána Doubravy. Děsil jsem se bloku přednášek o Windows 8 (sponzorství Microsoftu z toho bylo cítit už od Sherwoodu), ale [Honza Cibulka se rozpovídal](http://webexpo.cz/praha2012/prednaska/design-windows-8-aplikaci/) o mobilních aplikacích tak obecně, že by se spousta pouček dala aplikovat i na iOS a Android.

Zklamal mě Sebastian Bergmann, na kterého jsem se velice těšil. Očividně objíždí konference s jednou přednáškou, jeho [PHPUnit Best Practices](http://webexpo.cz/praha2012/prednaska/phpunit-best-practices/) jsou pro absolutní začátečníky a podle ohlasů na Twitteru jsem nebyl jediný, komu to přišlo tak nudné. Od takové ikony PHP světa jsem čekal show.

Příští WebExpo má být mezinárodní a celé v angličtině. Nevím, jestli to znamená, že i čeští speakeři budou nuceni mluvit anglicky a budeme tak muset poslouchat czenglish, nebo jestli budou zvaní pouze mezinárodní hosté. Neznamená to automaticky lepší kvalitu.

A hlasování na zakončovací prezentaci, jestli bychom jeli na WebExpo do Drážďan nebo do Brna, mělo podle mě naznačit, že se vůbec nemusí konat v Praze. Určitě na něj pojedu kvůli komunitě, od přednášek už ale radši tolik očekávat nebudu.
