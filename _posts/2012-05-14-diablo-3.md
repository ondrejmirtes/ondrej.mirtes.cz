---
layout: post
title: Diablo III
date: 2012-05-14 00:00:00
guid: c4ca4238a0b923820dcc509a6f75849b
---

V počítačovém a herním průmyslu se dají firmy rozdělit na dvě skupiny - na ty, které fungují postaru, "korporátně", a na ty, které fungují jinak, flexibilně, a slaví díky tomu obrovské úspěchy.

První skupina se zaměřuje především na splnění fiskálních plánů a do továrny/lisovny pošle projekt, který je ve stavu "good enough", už aby byl na pultech obchodů. Každoročně vydávají pokračování svých značek, aby ze svých zákazníků vymámili další peníze za minimální přidanou hodnotu.

"Nové" firmy fungují jinak. Na věci se dívají z dlouhodobého hlediska. Kdyby vypustily něco "good enough", vydělaly by sice krátkodobě peníze, ale klesly by v pohledech svých zákazníků, kteří by k jejich dalším produktům přistupovali s větší nedůvěrou.

Dokážou si spočítat, že investice do perfekcionismu a uživatelského prožitku ve všech aspektech jejich produktů se jim mnohonásobně vrátí. Takové firmy poznáte velmi snadno - neoznamují data vydání moc dopředu a pokud ano, několikrát ho odloží. Těžko lze totiž odhadnout, kolik času vypilování každičkého detailu při několikaletém vývoji zabere. Nakonec ale kupující za své peníze dostane to nejlepší na trhu. Recenzenti se při vyřčení verdiktů nezmůžou na žádné smysluplné zápory a pro konkurenci je nasazena nová vyšší laťka.

Určitě uhodnete, do jaké skupiny patří Blizzard (a Valve). Hry ze sérií WarCraft, StarCraft a Diablo vždy představovaly zlatý standard ve svých žánrech a hrály se i po mnoha letech od vydání. Na nástupce té poslední jmenované jsme čekali dlouhých 11 let. Je to téměř 4 roky, co bylo [oznámené Diablo 3](http://www.youtube.com/watch?v=-ogXqCNkyHE#t=25s).

Stálo to čekání za to? Po přečtení předchozích odstavců už znáte odpověď. Blizzard by nevydal nic, co by nepřikovalo hráče k monitorům na stovky hodin. Hratelnost jeho titulů je vypiplaná do dokonalosti armádou vývojářů a ověřená ještě větší armádou testerů. Blizzard si je může dovolit díky hordě peněz, která jim plyne z provozu WoW a prodeje dalších titulů.

Diablo 3 bere to nejlepší ze svého předchůdce a obměňuje ty principy, které se za 11 let stihly okoukat. Likvidace monster bude velice příjemnou a návykovou činností, opět se můžeme těšit na efekt "ještě jeden quest a půjdu spát...", který hráče udrží u monitorů do pozdních nočních hodin. Dopředu nás žene také rozvoj postavy, ze které chceme co nejdříve udělat supermana se silnou unikátní výbavou. Tento koncept nezestárl a Blizzard moc dobře ví, jak zaútočit na nejnižší hráčovy pudy.

[Utíkejte pro něj.](http://eu.battle.net/en/int?r=d3) Bude to stát za to.
