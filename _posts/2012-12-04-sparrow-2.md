---
title: Sparrow 2.0
date: 2012-12-04 20:01:00
guid: fe9fc289c3ff0af142b6d3bead98a923
---

Sparrow byl velice schopný e-mailový klient pro iOS a Mac (kde ho stále používám). Před čtyřmi měsíce jsme hromadně oplakali [akvizici](http://sprw.me/) jeho týmu Googlem. Všichni měli zato, že se jedná o klasický "aquihire" a o talentovaném týmu už nikdy neuslyšíme.

Naštěstí jsme se mýlili a Google nechal talenty pracovat na tom, v čem jsou nejlepší. Před pár chvílemi [vyšla](http://gmailblog.blogspot.cz/2012/12/the-gmail-app-for-iphone-and-ipad.html) nová Gmail aplikace pro iOS a tradice Sparrowu je v ní cítit z každého gesta. Jedná se o první použitelný a především nativní Gmail klient pro iOS. Základní ovládání je stejné jako u Sparrowu, uživatelské rozhraní je plné klasických gest a animací převzatých z nejoblíbenějších aplikací této platformy.

Gmail 2.0 ale exceluje v tom, co předinstalované Mail.app chybí. Push notifikace (které nám [sliboval](http://www.sprw.me/push.php) už Sparrow, ale nedočkali jsme se jich), pořádná podpora štítků, hvězdiček a priority inboxu, odesílání z více adres (aplikace si je načte z nastavení vašeho účtu), blesková synchronizace a přímá podpora pro automatické odpovědi a potvrzování kalendářových pozvánek.

Umí toho tolik, že si až teď uvědomuji, kolik toho předinstalovanému klientu chybí.

Rozhraní pro iPad (taktéž [slibované](http://www.sprw.me/ipad/)) ještě nevyladili tak, jako to pro iPhone. Není tak plynulé a objevil jsem pár chybek, ale přesto se oproti Mail.app jedná o obrovský pokrok.

Při hledání "Gmail" se v českém App Store ještě neobjevuje mezi výsledky vyhledávání, můžete ale použít tento [přímý odkaz](https://itunes.apple.com/cz/app/gmail/id422689480?mt=8). Na rozdíl od Sparrowu je zdarma.
