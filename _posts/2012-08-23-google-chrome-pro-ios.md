---
layout: post
title: Google Chrome pro iOS
date: 2012-08-23 08:07:00
guid: 19ca14e7ea6328a42e0eb13d585e4c22
---

Když na konci června Google vydal svůj prohlížeč pro iOS, neměl jsem po letmém ozkoušení daleko k napsání opěvného článku. Uživatelské rozhraní, které osvěžilo iOS browsing experience, které dominuje velmi konzervativní Safari. Synchronizace záložek napříč všemi zařízeními (na Macu jsem také používal Chrome), možnost přístupu k otevřeným tabům jinde, sjednocený adresní a vyhledávací řádek. Vypadalo to jako jasná výhra.

Jsem rád, že jsem ten článek odložil.

Narozdíl [od Pixyho](https://twitter.com/pixycz/status/238275599343448064) jsem zjistil, že i když se snažím používat Chrome jako hlavní prohlížeč, docela často se nacházím v Safari. Ať už kvůli nepodpoře alternativních prohlížečů ze strany iOS, nebo kvůli tomu, že mi v Chrome něco nefunguje.

Za ten první problém sice Google nemůže a popel na hlavu by si měl sypat Apple, ale mě jako uživatele nebaví, když mě aplikace posílají do prohlížeče, který jsem se rozhodl nepoužívat. Ta schizofrenie, kdy půlku tabů mám otevřenou v Safari a půlku v Chrome, mě dokázala opravdu otrávit.

Někdy jsem ale do Safari zavítal téměř dobrovolně. Chrome totiž převzal jeden zlozvyk ze své desktopové verze - pamatuje si tvrdohlavě přesměrování, což mě při vývoji aplikací už stálo nemálo nervů. U mobilní verze jsem se kvůli tomu zas dostával do bezvýchodných situací na hotelových Wi-Fi sítích.

Některé totiž implementují přihlášení tak, že při přístupu na požadovanou stránku přesměrují prohlížeč na přihlášení. Toto přesměrování si Chrome nakešuje a neústupně ho provádí i po úspěšném přihlášení. Na stránku, kam jsem se chtěl původně podívat, se tedy už nedostanu. A musím opět do Safari.

Toto a další drobnosti mě postupně od Chrome na iOS odradily úplně. Ale synchronizace záložek mezi iOS a desktopem jsem se vzdát nechtěl. Vyřešil jsem to cestou nejmenšího odporu - opustil jsem Google Chrome i na Macu a začal používat Safari. iCloud řeší záložky i otevřené taby.

Nad Safari na Macu se sice vznáší aura IE (že zabudovaný prohlížeč v operačním systému je zlo), ale musím se ho zastat, není to v tomto případě pravda. Je to velice schopný prohlížeč s dotaženou integrací do systému - ať už podporou gest na touchpadu nebo provázaností s OS X - např. při přihlášení na webový Twitter mi nabídl přidání účtu do integrovaného Twitteru v systému.

Jediné rozšíření, bez kterého se neobejdu, je AdBlock a ten pro Safari existuje v několika implementacích. Zatím si na tento switch nemohu stěžovat.
