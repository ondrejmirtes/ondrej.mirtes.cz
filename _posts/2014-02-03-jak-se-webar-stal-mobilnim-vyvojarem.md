---
layout: post
title: Jak se webař stal mobilním vývojářem
date: 2014-02-03 09:05:00
guid: a0a080f42e6f13b3a2df133f073095dd
---

Na své profesní dráze jsem si prošel několika fázemi. S programováním jsem začal naklikáváním a psaním jednoduchých okenních aplikací v C++Builderu. Pak přišlo připojení na Internet a já upřel svoji pozornost na web. Naučil jsem se HTML a vyzkoušel slepou větev v podobě Microsoft FrontPage. Dlouhou dobu jsem si s ním vystačil. Okolo roku 2005 jsem se začal učit PHP a vydělával si pravidelně pár tisíc korun malými zakázkami. Zároveň se začátkem studia na ČVUT FEL jsem se naučil Nette a ve druhém ročníku se přihlásil na [inzerát](http://www.phpguru.cz/clanky/hledam-vyvojare-php) do [firmy](http://www.medio.cz/), kde jsem zažil a stále zažívám největší posuny ve svých znalostech a dovednostech.

Moje pokroky v programování za posledních 15 let vždycky pramenily z toho, že jsem ostatním záviděl jejich výtvory a chtěl mít vlastní. Ať už šlo o zkompilované .exe soubory, webové stránky, redakční systémy, rozšíření do Nette – prostě všechno, co bylo v dané době středem mého zájmu.

Už tři a půl roku mám iPhone. Za tu dobu jsem si ke všem těm ikonkám na homescreen vytvořil vřelý vztah. Zblízka sleduju novinky o Applu a vím o všem, co se v iOS a Mac komunitě šustne. Vytříbil jsem si díky tomu smysl pro kvalitu a user experience, který se snažím aplikovat i při tvorbě webů.

Ale to mi samozřejmě nestačí. Potřeboval jsem zjistit, jak mobilní vývojáři dělají mé oblíbené aplikace. Nainstaloval jsem Xcode a začal se učit z [přednášek ze Stanfordu](https://itunes.apple.com/us/itunes-u/ipad-iphone-application-development/id473757255?mt=10). Napsal jsem si pár jednoduchých aplikací, abych pochopil probírané principy.

Mobilní vývoj je něco úplně jiného než web – nestačí odpovědět na bezstavový HTTP požadavek a umřít. Aplikace může běžet třeba i desítky minut a musí se chovat správně při libovolných kombinacích uživatelských vstupů. Náročné výpočty je třeba odsouvat do vedlejších vláken, protože uživatelské rozhraní musí být stále plynulé. Vše běží o hodně blíže železu a občas je to na nízkoúrovňovosti kódu poznat. Celé je to pořádná výzva a ty já rád.

Uživatel na telefonu nemá k dispozici klávesnici a myš, takže si neporadí s pekelně naprogramovanými formuláři, které jsou na webu běžné, ale veškerou funkcionalitu je potřeba detailně promyslet a připravit mu ji na zlatém podnose, ať svého cíle dosáhne co nejjednodušeji. Zatímco na webu vám projde, že za den vychrlíte čtyři formuláře, u kterých stačí, že se budou chovat nějak [takhle](https://twitter.com/LukasRychtecky/status/425675744283357184/photo/1), na iOS můžete strávit tvorbou jedné obrazovky třeba měsíc a nikdo se tomu nebude divit.

Po šesti měsících vývoje dnes vydávám [svou první aplikaci](http://www.settleapp.co/), kterou jsem vyvinul společně s [Michalem Langmajerem](http://www.mythio.cz/) – jsme na ni pořádně pyšní. Pokud máte guláš v tom, kterým přátelům dlužíte a kdo dluží vám, určitě ji omrkněte.

<div style="text-align:center" class="no-borders">
[![SettleApp](/images/settleapp.png)](http://www.settleapp.co/)
</div>

Mobilní vývoj je pro mě zatím jen hobby na dlouhé zimní i letní večery, ale možná se z toho jednoho dne stane seriózní obživa. Držte mi palce!
